# Notes on Vallquist, G. (2008) - Texter i urval

Hittade boken på Emmaüs i Lund idag (13 april 2021) för 34 kr. Boken är indelad i tre delar med olika teman och inledande förord av någon utvald person. 

## I. Den handskrivna sanningen

### Inledning av Ylva Eggehorn

En inledning man med fördel hade kunnat vara utan, tillför ingenting. Påvisar bara ytligheten i YE:s tänkande och resonerande, särskilt i kontrast till GV. Kanske lite väl hårt omdöme men det var så jag uppfattade stycket när jag läste det.

### Pont du Gard

Underbart stycke om en tvåtusenårig bro från mellan Avignon och Nîmes. En meditation över en svunnen civilisation, tidens gång och broar betydelse för mänskligt liv. Publicerad första gången i Ord och Bild i april 1949 (!).  

### Möta eller bemöta?

En kort text publicerad i SvD 13 november 1961, minst lika aktuell i dag som då. Tesen hon för fram är att medan *bemöta* är att på förhand inta en slags i eget tycke moraliskt överlägsen hållning vis-à-vis något, handlar *möta* om att inte på förhand veta men eftersträva att på allvar lyssna och förstå. Så bra text och tillräckligt kort att den förtjänar att citeras i sin helhet här:

> Två människor med olika åsikter konfronteras med varandra. Vad som oftast sker är att de instinktivt håller fram sina olikheter som sköldar - eller som anfallsvapen. Så gäller det vem som kan tillfoga den andre de hårdaste huggen. Eller man etablerar sig i försvarsställning. <br> &nbsp;&nbsp;&nbsp;&nbsp; På kulturlivets plan blir detta den dialog mellan döva som vi dagligen bevittnar. Man *vet* vad motparten tänker och kommer att säga; man behöver inte vänta och lyssna. Man vet framför allt vad man själv vill ha sagt, och vill inte ha sina cirklar rubbade. Man företräder vissa kretsar och vissa idéer, och vad som bör tyckas å ömse håll skall man på förhand kunna räkna ut, annars råkar perspektiven i gungning. Det finns dessutom en traditionell arsenal att låna ur; den skramlar så vanetryggt. <br> &nbsp;&nbsp;&nbsp;&nbsp; Ändå är det ju något annat vi skulle vilja. Vi önskar i grund och botten en levande dialog, mellan hörande, lyssnande parter. Det förutsätter en del. <br> &nbsp;&nbsp;&nbsp;&nbsp; Det förutsätter att man själv är utvecklingsbar och att man tilltror andra detsamma. Det förutsätter att man motstår naturdriften att i allting söka bekräftelse på att man har och haft rätt. Man måste till och med kunna // vara glad att erkänna att man haft fel - om verkligheten visar sig bättre än man förmodat. <br> &nbsp;&nbsp;&nbsp;&nbsp; Det gäller också att inte stänga sig inne med sin övertygelse. Att inte stänga dörren för inflytelser. Att våga leva i korsdrag och ofta bli störd. Att inte förskansa sig, att våga vara utlämnad åt det nya, det främmande, ja, om möjligt också det fientliga. <br> &nbsp;&nbsp;&nbsp;&nbsp; Men det betyder också: att stå fast, med det djupaste i sitt väsen, att man inte krossas, inte slås omkull. Att ha en inre tyngdpunkt som inte fjättrar men håller upprätt. Då, men först då, kan man utan att förlora sin integritet ge upp både anfallet och försvaret och i stället följa den andre på vägen så långt ärligheten tillåter det. Inte längre, men ändå dit. Det kan vara ett långt eller ett kort stycke. Men de stegen kan vi inte undvara. [@vallquist2008, s. 65-66]


