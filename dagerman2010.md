# Anteckningar om Dagerman, S. (2010) - Ormen

Tänker idag den 10 april 2021 att jag ska börja ta mig an Dagermans författarskap på allvar och läsa alla hans böcker i den ordning de utkom och att också försöka på allvar att göra gedigna läsningar av dem där jag flitigt antecknar mina reflektioner och försöker att på allvar skriva den slags kritik som jag uppskattar att läsa av andra. 

Så här tänker jag mig läsordningen:

* [**Ormen**](https://archive.fo/Gct1C) (1945)
* [De dömdas ö](https://archive.fo/GWpXX) (1946)
* [Tysk höst](https://archive.fo/B8yjn) (1947)
* [Nattens lekar](https://archive.fo/kQvZz) (1947)
* [Dramer om dömda](https://archive.fo/KjA8c) (1948)
* [Bränt barn](https://archive.fo/zrL9h) (1948)
* [Judasdramer](https://archive.fo/Z5Z6e)(1949)
* [Bröllopsbesvär](https://archive.fo/EkAFi) (1949)
* [Blekplatsen](https://archive.fo/hVXCy) (Översättning av Vesaas roman) (1950)
* [Den yttersta dagen](https://archive.fo/NZvmN) (1952)
* [Dagsedlar](https://archive.fo/qaxnz) (1954)
* [Tusen år hos Gud](https://archive.fo/2jNVf) (1954)

"Det var så varmt att man nästan kunde ha rostat kaffe på järnvägsrälsen." är den oförglömliga mening som inleder Dagermans författarskap. Jag kommer att tänka på hur Duras påbörjar sin debut [@duras2011, s. 3]: "Maud ouvrit la fenêtre et la rumeur de la vallée emplit la chambre."

I Dagermans fall är det hettan som känns inpå bara kroppen som är den ton som slås an, medan det i Duras fall är ljudet från omvärlden som ger sig tillkänna. Men det är inte bara hettan som är påtaglig i Dagermans roman utan rädslan finns där hela tiden som en slag nerv som förbinder karaktärerna. Stundtals övergår den i verkligt hotfulla situationer som under korta sekvenser inger panik hos karaktärerna men strax därefter lyckas de komma något sånär till sans. Men oron och rädslan släpper aldrig helt sitt greppet om dem utan finns där latent.

Den orm som också bokstavligen stängs in i en säck blir här också en metafor, ett uttryck eller en symbol för något som man anar är ännu värre.. men vad, vad bottnar all denna rädsla i och är den befogad?

Vad är personerna rädda för egentligen? Jag anar att det är den själsliga ensamheten och den rädsla eller kanske snarare skräck som ligger i att när allt kommer omkring är vi helt ensamma och utsatta. Dagerman fångar denna själsliga rädsla på ett häpnadsväckande sätt:

> Hon låter sig långsamt sjunka ner i höet som är så torrt att det nästan bryts som torra kvistar. Hon ligger på rygg och ser med kisande ögon sommarmolnen rulla fram på himlen. Mellan molnen är himlen så obarmhärtigt blå och djupet så oändligt att det svindlar för henne och hon får en befriande känsla av att hon skulle kunna försvinna där utan att det gjorde ont. Vad är det som har hänt? tänker hon då upp mot det blå men där finns ingenting som kan svara. Där finns bara tomhet. Då sluter hon lugnad ögonen och vet att om hon låter sej uppslukas av den skall ingenting kunna hända henne. Men innerst inne vet hon ju att detta hopp är bedrägligt. Det är den fege lindansarens som tror sej frälst från höjden bara för att han blundar. För inne i henne gnager ett djur med // spetsiga tänder och hon har det instängt i en liten ask men redan kan hon skymta huggtanden genom det bräckliga höljet. Då stoppar hon skyndsamt den lilla asken i en något större men det lilla djuret gnager och gnager och nu hämtar hon en liten kartong och sedan en större och så ytterligare en större och varje gång känner hon samma barnsliga glädje och samma förnimmelse av avgrund när skräcken snuddar vid henne. [@dagerman2010, s. 75-76] 

Debutboken kom alltså ut när han var tjugotvå år. Det är helt ofattbart vilken mognad som författare och människa han uppvisar redan då. Citatet ovan är ju en form av gnagande grundkänsla som alla människor bär på, det ofattbara livets gåta. Absurditeten i att vi faktiskt lever och det ofattbara i att vi ska dö, och den ångest som det framkallar när vi på djupet försöker göra det begripligt för oss.

De inre demonerna liknas alltså vid ett djur som man försöker stänga in men som återkommande gör sig påmint. Irène träffar på en slaktarbudspojke som ingående beskriver slaktarmasken, "en sån där pickadolver som man knäpper grisar, ja oxar å kor me förresten me" [@dagerman2010, s. 80]. Sin pojkvaskerhet till trots så förmår ändå pojken att döda djuret, och därmed stänga det ute och inte låta det gnaga på ens existens. Hans sällskap håller hennes inre djur stången:

> Måtte han nu bara fortsätta att prata, tänker hon ivrigt och andfått, så jag inte blir ensam, och djuret är så instängt inom bastanta väggar att hon knappast ens kan höra det ihåligt ekande nafset av tänderna. [@dagerman2010, s. 80] 

Irène oroar sig för att bli ensam igen och för att det inre djuret då ska göra sig påmint:

> Hon tänker be honom gå med in därför att det är logiskt när han gjort sej så stort besvär och dels också för djurets skull som kräver allt större lådor. [@dagerman2010, s. 86]

Att djuret kräver allt större lådor, hur ska det tolkas? Jo, det är väl bara en logisk fortsättning på den metafor som påbörjats redan tidigare, men tolkningen blir ju också den att det krävs allt starkare medel för att hålla demonerna borta när man väl har börjat att stänga in dem.

Romanen kännetecknas på ett generellt plan av många metaforer som inte bara är av det allvarstyngda hållet utan stundtals riktigt lustiga, som här:

> Huset ser ut som någonting som från början varit tänkt som en villa men sedan på grund av missuppfattning av byggmästarn eller brist på pengar eller intresse stannat i växten. Det är byggt i ett plan och har på gaveln en pampig glasveranda som passar till huset i övrigt som en stormhatt på en terrier. [@dagerman2010, s. 86]

